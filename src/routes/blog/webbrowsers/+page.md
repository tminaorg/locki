---
layout: blog
title: Internet pretraživači
description: Bezbedno pretraživanje interneta
featuredImage: /favicon.svg
---

# Uvod

Deo svakodnevne upotrebe telefona je između ostalog i pretraga po internetu, Google, ubedljivo najpoznatiji vid pretrage interneta, obradi otprilike [99 hiljada zahteva za pretragu svake sekunde dok prosečan korisnik pretražuje informacije 3 do 4 puta svakog dana](https://seo.ai/blog/how-many-people-use-google#:~:text=2). Sudeći po tome, bezbedno pretraživanje interneta je ogroman deo bezbednog uređaja.

## Zašto je bezbedna pretraga bitna?

Izgovor nalik "Ja nemam šta da krijem, samim tim nemam problem što mi sakupljaju podatke" je analogan mišljenju "Ja nemam šta da krijem, samim tim nemam problem što mi korporacije sede u dnevnom boravku i snimaju svaki trenutak mog života".

Pre svega bitno je naglasiti da veoma mali broj korisnika danas zna šta ne smeju da rade na svojim uređajima. Novi telefoni žele ugraditi program koji između ostalog [pretražuje galeriju i čita poruke kako bi se uverio da su u skladu sa uslovima upotrebe uređaja](https://www.wired.com/story/apple-photo-scanning-csam-communication-safety-messages/). Iako kompanije koje uvode ovakve programe (koji se ne mogu ugasiti od strane korisnika) tvrde da uvođenjem istih sprečavaju zlonamernu upotrebu uređaja, mnogi bi se složili da personalne slike nemaju razlog biti na dohvat ruke proizvođača telefona.

Pored opravdanog i logičnog straha da drugi ljudi imaju pristup korisničkim privatnim slikama, porukama, snimcima... postoji i strah od pogrešnih optužbi za širok spektar zločina:

[Otac završio na desetomesečnom suđenju jer slao slike sina doktoru kako bi ga uputio u tok lečenja](https://www.koffellaw.com/blog/google-ai-technology-flags-dad-who-took-photos-o/#:~:text=Google%20AI%20Technology%20Flags%20Dad%20Who%20Took%20Photos%20of%20Son%20for%20Doctor&text=A%20California%20father%20who%20took,a%2010%2Dmonth%20criminal%20investigation.)

[Algoritam za prepoznavanje lica "prepoznao" pogrešnog čoveka koji je uhapšen i nakon nekoliko hiljada dolara potrošenih na advokate oslobođen nakon 6 dana u zatvoru](https://www.nytimes.com/2023/03/31/technology/facial-recognition-false-arrests.html)

[Muškarac uhapšen za zločine koje nije počinio a "prepoznat" kao počinilac od strane algoritma za prepoznavanje lica, 10 dana u zatvoru i 5000 dolara potrošio na advokate](https://www.nytimes.com/2020/12/29/technology/facial-recognition-misidentify-jail.html)

[FBI posetio bračni par zbog "sumnjive" istorije pretraga](https://techland.time.com/2013/08/01/you-are-no-longer-free-to-search-on-google/)

# Loši pretraživači

Loš pretraživač pruža korisnicima lažnu sigurnost pretrage dok zapravo čuva podatke o tome šta korisnika interesuje (i samim tim šta kasnije da mu nudi), istoriju pretrage i najgore od svega, pravi profil za svakog korisnika u kom čuva sve što vremenom saznaje o njemu.

Često vidimo takozvani tajni (incognito) mod pretrage koji nam omogućava da se nakon svake pretrage briše istorija i navodno čini pretragu anonimnom, što je veoma daleko od istine. Iako se istorija pretrage briše u bezbednom modu, briše se samo lokalno (na uređaju korisnika) ali ne i na serverima sajta, [tužba](https://www.npr.org/2023/12/30/1222268415/google-settles-5-billion-privacy-lawsuit) iz 2020 koja je kompaniju Alphabet (vlasnik kompanije Google) koštala 5 milijardi dolara dokazuje nam da takozvani incognito mod pretrage nije ništa drugo do prividne "bezbednosti".

# Dobri pretraživači

Dobar pretraživač ne čuva istoriju pretrage i blokira programe za praćenje kao i reklame koje služe da sakupe informacije o korisnicima. Pretraživač ne pamti IP adresu korisnika i odvaja korisnika od vlasnika sajta.

Mane bezbedne pretrage ogledaju se u manjku komfora (sajtovi ne čuvaju naloge i ne bombarduju vas stvarima o kojima pričate), bezbedna pretraga je takođe sporija u nekim slučajevima.

Bitno je naglasiti da ni jedan pretraživač ne čuva korisnike od svih opasnosti na internetu, ogroman deo zaštite leži u tome da korisnik ne otvara neproverene sajtove koji mogu da kriju zlonamerne programe i brine o tome koje informacije unosi u iste.

U produžetku izdvajamo neke od bezbednih pretraživača koji imaju najbolji odnos bezbednosti koje pružaju u odnosu na kompromise na koje korisnik pristaje koristeći ih.

## [Fennec](https://f-droid.org/packages/org.mozilla.fennec_fdroid/)

Fennec je stvoren na bazi [Firefox](https://www.mozilla.org/en-US/firefox/new/) pretraživača, koji je napravljen od strane neprofitne organizacije [Mozilla](https://www.mozilla.org/en-US/).

Smatra se da je ovaj pretraživač namenjen za naprednije korisnike jer mu je potrebno više podešavanja kako bi se ostvarili bolji rezultati u poređenju sa ostalim bezbednim pretraživačima. Iz tog razloga Locki telefon unapred podešava Fennec kako bi radio u najboljem svetlu.

Jedina realna mana upotrebe Fennec-a svodi se na to da neki sajtovi nisu pravljeni isključivo za Firefox pretraživače te mogu izgledati loše ili u retkim slučajevima ne funkcionisati.

## [Brave](https://brave.com)

Otvorenog izvornog koda koji je na bazi Chromium (bez dodataka za praćenje korisnika), Brave je najbolja opcija za korisnike kojima je teško da se naviknu na novi izgled pretraživača.

Dobre strane Brave pretraživača su njegova sličnost već popularnom Google Chrome-u i mogućnost bezbednijeg moda pretrage koji koristi Tor mrežu, važno je napomenuti da ta bezbednija pretraga nije podjednako bezbedna kao pretraga preko Tor browser-a već samo bezbednija od obične. [Brave na svom sajtu podstiče korisnike da koriste Tor](https://community.brave.com/t/difference-between-brave-tor-and-original-tor-browser/269808).

Velika mana ovog pretraživača je u [kontraverznim postupcima kompanije](https://www.coindesk.com/business/2020/06/08/brave-browsers-affiliate-link-controversy-explained/) koji umeju da poljuljaju veru korisnika u tvrdnje da im kompanija pruža apsolutnu privatnost.

## [Tor](https://www.torproject.org/download/)

Tor je ubedljivo najbliža opcija za potpunu anonimnost i bezbednost na internetu, na kraju krajeva stvorila ga je američka vojska za sopstvenu upotrebu kako bi komunicirali bezbedno.

Najbitniji detalj Tor pretraživača je što koristi [Tor search engine](https://torsearch.com/) koji je poznat po svojoj kompleksnoj izradi koja ga čini idealnom alatkom za bezkompromisnu sigurnost pri pretrazi.

Sva ta zaštita naravno sa sobom vuče i mane, pretraga na Toru je veoma spora i ekstenzije su po dizajnu izostavljene. Najveća mana jeste što uz apsolutnu anonimnost mnoštvo sajteva blokira pristup sa Tor browsera.

Upotreba Tora se preporučuje u kombinaciji sa nekim drugim bezbednim pretraživačem (Fennec ili Brave) koji će se koristiti kao svakodnevni alat za pretragu a Tor kao teška artiljerija kad je potrebna maksimalna privatnost od neželjenih pogleda.